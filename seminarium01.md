#Förberedelse seminarium 01
##Diskussionsfråga 1
*Jag ser faror med att stora delar av användare tar allt för lätt på vilken information de delar med sig av. Det behövs mer debatt kring denna fråga. Sedan är ansvaret till stor del individens eget. Vissa grundläggande lagar och regler tror jag ändå behövs från samhällets sida. Jag tror att vi svenskar är vana vid att myndigheterna redan vet det mesta om oss, och att vi litar på att den information de har tas om hand på ett korrekt sätt. Därför blir vi mindre kritiska till sociala medier och hur de handhar den information vi lämnar ifrån oss.
*Big Data består av alla små spår av information vi lämnar ifrån oss på nätet som något företag sparar hos sig. Det är enorma mängder data som sedan analyseras för att kunna dra slutsatser om olika beteenden och trender. Många företag säljer sedan den informationen till sina annonsörer som får en väldigt nischad marknad att jobba på. 
*Att Google och Facebook samlar information om oss är ett mycket smart sätt för oss att få del av deras tjänster på ett sätt som vi uppfattar som gratis. Men ingenting är gratis, och vi betalar med något som uppenbart har ett mycket stort ekonomiskt värde. Metoden att lämna information mot en tjänst är i sig inte omoraliskt eller fel på något sätt. Det är att vad som händer med den informationen som inte tydligt framgår som gör det svårt. Och eftersom vi som användare upplever att något är gratis är vi mer benägna att gå med på lite ”skumma grejer” tror jag. Skulle vi få betala en avgift för att använda tjänsterna skulle vi nog vara mycket mer kritiska vad som försiggår. 
Samtidigt är det en stor fördel för mig personligen att jag t ex får anpassat innehåll i annonser från Google och slipper se orelevanta annonser som jag är helt ointresserad av. I det stora informationsflödet på nätet är det skönt att någon har funderat ut det som troligen passar mig bra, det upplever jag som en bra användarupplevelse. Samtidigt har jag ändå tillgång till annat om jag vill. 
*Min första tanke när jag såg titeln på boken var: ”Detta är varför jag inte använder Facebook”. Trots att jag aldrig använt tjänsten var boken en mycket intressant läsning som väckte många tankar kring hur man ska tänka när man delar med sig av ditten och datten på nätet. Mest skrämande är läsningen om myndigheters (främst i USA) användning av Facebook som inte känns helt laglig. Det är bra att saken kommer upp till ytan så debatten kan komma igång. En annan fråga jag själv tycker är intressant är de bilder folk visar upp av sitt liv på sociala medier och hur långt ifrån verkligheten den är, jag skulle önska lite mer riktig vardag och lite mindre redigerad vardag.
###1.2 Fallstudie
Jag delar gärna med mig av det mesta av det jag gör, för att ni ska kunna förbättra utbildningen på olika sätt. Men jag har ett villkor och det är att all personlig data om mig ska rensas bort så det inte går att spåra till en enskild individ. För den som analyserar informationen kan jag även tänka mig att man ska kunna se information på olika nivåer, t ex med och utan information om kön och ålder för att kunna dra slutsatser på olika sätt. Att skolan sedan skulle dela denna information vidare är jag mer tveksam till. Då ska den vara väldigt avskalad från detaljer och endast för att hjälpa andra lärosäten.
##Diskussionsfråga 2
*Begreppet webbskrapning har jag aldrig tidigare hört, men att kopiera innehåll känner jag till. Det första problem som jag kommer att tänka på är att man som informationsägare satt upp regler för kopiering av innehåll, men att dessa inte följs. Min information kan då helt plötsligt framstå som någon annans som tar på sig äran för den. Ett annat problem kan vara att jag har en tjänst som jag öppnar upp för skrapning, och att någon kommer på ett mycket bättre sätt att presentera den på. Då kanske jag vill ändra på min originalversion, men kan då själv hamna i klaveret … Ytterligare en situation som kan uppstå är att man som informationsägare säkert lätt kan hamna i en tveksam situation när någon som ”bara” hämtar information hos mig gör något olagligt eller bara moraliskt illa med den. Vem är i denna situation den skyldige? 
*Etikettregel nummer 1 måste ju vara att uppge källan på ett korrekt sätt. Se också till att man har fått rättigheten att hämta informationen från den rättmätiga ägaren.
